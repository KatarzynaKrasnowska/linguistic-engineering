<?xml version="1.0" encoding="UTF-8"?>
<text>
<p xml:id="1-p">
    <s xml:id="1-1-s">Kot norweski leśny (norw. Norsk skogkatt) – naturalna rasa kota przystosowana do życia w chłodnym klimacie.</s>
</p>
<p xml:id="2-p">
    <s xml:id="2-1-s">Pochodzenie rasy na terenach Skandynawii nie jest dokładnie określone.</s>
    <s xml:id="2-2-s">Jedna z teorii mówi, że przodkowie tych kotów zostali przywiezieni przez krzyżowców; inna, że przez wikingów z Wysp Brytyjskich.</s>
    <s xml:id="2-3-s">W latach 70. XX wieku rasa otrzymała wzorzec i została uznana przez FIFe.</s>
</p>
<p xml:id="3-p">
    <s xml:id="3-1-s">Kot norweski leśny to kot duży, mocnej budowy, zaliczany do kotów półdługowłosych.</s>
    <s xml:id="3-2-s">Jego tylne łapy są dłuższe od przednich, co pozwala na dużą zwinność i ułatwia skoki.</s>
    <s xml:id="3-3-s">Posiada dwa rodzaje sierści - dłuższy wierzchni włos ościsty i krótszy, puszysty podszerstek.</s>
    <s xml:id="3-4-s">Okrywa taka prawie uniemożliwia przemoczenie futra.</s>
    <s xml:id="3-5-s">Charakterystyczną cechą kotów norweskich jest kryza wokół szyi i "portki" na tylnych nogach.</s>
    <s xml:id="3-6-s">Dopełnieniem "dzikiego" wyglądu są "tufki" na szczycie uszu (jak u rysia) - same uszy są przysłonięte sierścią.</s>
    <s xml:id="3-7-s">Głowa ma kształt trójkąta równobocznego z prostym profilem.</s>
    <s xml:id="3-8-s">Dorosłe kocury osiągają 6-9 kg, kotki około 5-6 kg.</s>
</p>
</text>
